0	0	sText1	Ⲧ ⲀⲚⲀⲠⲀⲨⲤⲒⲤ Ⲙ̅ Ⲡ ϨⲀⲄⲒⲞⲤ · Ⲓ̅ⲰϨⲀⲚ ⲚⲎⲤ · Ⲡ ⲈⲨⲀⲄⲄⲈⲖⲒⲤⲦⲎⲤ · ⲀⲨⲰ̅ Ⲡ ⲀⲠⲞ ⲤⲦⲞⲖⲞⲤ Ⲙ̅ ⲠⲈ Ⲭ̅Ⲥ̅ · ϨⲚ̅ ⲞⲨ ⲈⲒⲢⲎⲚⲎ · Ⲛ̅ⲦⲈ Ⲡ̅ ⲚⲞⲨⲦⲈ̅ ϨⲀⲘⲎⲚ . ═════ : ═════ : ═════ : ═════ ⲚⲈⲣⲉ ⲡ ⲙⲁⲕⲁⲣⲓⲟⲥ ⲓ̅ⲱϩⲁⲛⲛⲏⲥ ϩⲛ̅ ⲉⲫⲉⲥⲟⲥ ⲙⲛ̅ ⲛⲉ ⲥ ⲛⲏⲩ · ⲉ ϥ ⲧⲉⲗⲏⲗ ϩⲙ̅ ⲡ ϫⲟⲉⲓⲥ · ⲙ̅ ⲡⲉ ϩⲟⲟⲩ ⲇⲉ ⲛ̅ ⲧ ⲕⲩⲣⲓⲁⲕⲏ` · ⲛⲉⲣⲉ ⲛⲉ ⲥⲛⲏⲩ ⲧⲏⲣ ⲟⲩ` ⲥⲟⲟⲩϩ` ⲉ ⲛⲉⲩ ⲉⲣⲏⲩ · ⲁ ⲓ̅ⲱϩⲁⲛⲛⲏⲥ ⲁⲣⲭⲉⲓ ⲛ̅ ϣⲁϫⲉ ⲛⲙ̅ⲙⲁ ⲩ ⲉ ϥ ϫⲱ ⲙ̅ⲙⲟ ⲥ · ϫⲉ ⲛⲁ ⲥⲛⲏⲩ · ⲁⲩⲱ ⲛⲁ ϣⲃⲣ̅ ⲕⲗⲏⲣⲟⲛⲟⲙⲟⲥ · ⲁⲩⲱ̅ ⲛ̅ ⲥⲩⲙⲙⲉⲧⲟⲭⲟⲥ ⲙ̅ ⲡⲉ ⲭⲥ̅ ⲓⲥ̅ ⲡⲉⲛ ϫⲟⲉⲓⲥ · Ⲉ ⲓⲙⲉ ϭⲉ ⲛⲏ ⲧⲛ̅ ϫⲉ ⲁ ⲡ ϫⲟⲉⲓⲥ` ϯ ⲛⲏ ⲧⲛ̅ ⲛ̅ ⲟⲩ ϭⲟⲙ ⲉ ⲃⲟⲗ ϩⲓⲧⲟⲟⲧ ϥ̅ Ⲟⲩⲏⲣ̅ ⲛ̅ ϭⲟⲙ` ϩⲓ ϣⲡⲏⲣⲉ · ϩⲓ ⲭⲁⲣⲓⲥ ⲙⲁ · ⲁ ϥ ⲁⲁ ⲩ ⲛⲏ ⲧⲛ̅ · ⲁⲩⲱ̅ ⲧⲉⲧⲛ̅ ⲥⲟⲟⲩⲛ ϫⲉ ⲁϣ` ⲛⲉ ⲛⲉ ⲥⲃⲟⲟⲩⲉ ⲙⲛ̅ ⲛⲉ ⲣ ϩⲙ̅ⲙⲉ · Ⲁⲩⲱ ⲛ ⲙ̅ⲧⲟⲛ` ⲙⲛ̅ ⲧ ⲇⲓⲁ ⲕⲟⲛⲓⲁ · ⲙⲛ ⲛⲉ ϩⲙⲟⲧ ⲙⲛ̅ ⲛ̅ ⲇⲱⲣⲉⲁ · Ⲙⲛ̅ ⲛ̅ ⲕⲟⲟⲩⲉ` ⲧⲏⲣ ⲟⲩ · ⲛ̅ⲧ ⲁ ⲧⲉⲧⲛ̅ ⲛⲁⲩ ⲉⲣⲟ ⲟⲩ ϩⲛ ⲛⲉⲧⲛ̅ ⲃⲁⲗ · ⲉ ⲩ ϯ ⲙ̅ⲙⲟ ⲟⲩ ⲛⲏ ⲧⲛ̅ ⲉⲃⲟⲗ ϩⲓⲧⲟⲟ̀ⲧ ϥ̅ ⲙ̅ ⲡⲉⲛ ⲥⲁϩ · Ⲛⲉ ϥ ⲟⲩⲱ̅ⲛϩ̅ ⲉⲣⲱ ⲧⲛ̅ ⲁⲛ ϩⲛ̅ ⲛ̅ ⲃⲁⲗ ⲙ̅ ⲡ ⲥⲱⲙⲁ` · Ⲟⲩⲇⲉ ⲛⲉ ⲧⲉⲧⲛ̅ ⲥⲱⲧⲙ̅ ⲉⲣⲟ ϥ ⲁⲛ` ϩⲛ̅ ⲙ̅ ⲙⲁⲁϫⲉ ⲙ̅ ⲡ̅ ⲥⲱⲙⲁ · ⲁⲗⲗⲁ` ⲉ ϥ ⲟⲩⲱ̅ⲛϩ ⲙ̅ⲙⲟ ϥ ⲉⲣⲱ ⲧⲛ̅ ϩⲙ̅ ⲡ ⲥⲟⲟⲩⲧⲛ̅ ⲙ̅ ⲡⲉⲧⲛ̅ ϩⲏⲧ · ϩⲛ̅ ⲟⲩ ϩⲟⲣⲟⲙⲁ` ϩⲛ̅ ϩⲃⲏⲩⲉ` ⲉ ⲩ ⲟⲩⲁⲁⲃ · ⲧⲁϫⲣⲉ ⲧⲏⲩⲧⲛ̅ ϭⲉ ϩⲣⲁⲓ ⲛ̅ϩⲏⲧ ϥ · ⲉ ⲧⲉⲧⲛ̅ ⲉⲓⲣⲉ ⲙ̅ ⲡⲉϥ ⲙⲉⲉⲩⲉ ⲛ̅ ⲟⲩⲟ̅ⲉⲓϣ ⲛⲓⲙ · ⲉ ⲧⲉⲦⲛ̅ ⲉⲓⲣⲉ ⲟⲛ` ⲙ̅ ⲡ ⲙⲉⲉⲩⲉ` ⲙ̅ ⲡ ⲙⲩⲥⲧⲏⲣⲓⲟⲛ · ⲙⲛ̅ ⲧ ⲕⲟⲓⲛⲱⲛⲓⲁ` ⲛ̅ⲧ ⲁ ⲥ ϣⲱⲡⲉ` ⲉ ϩⲟⲩⲛ ⲉⲣⲱ ⲧⲛ̅ · ⲁ ⲡⲉⲛ ϫⲟⲉⲓⲥ ϫⲟⲕ ⲟⲩ ⲉⲃⲟⲗ · Ⲧ ⲉⲛⲟⲩ ϭⲉ` ⲱ̅ ⲛⲉ ⲥⲛⲏⲩ · ϥ ⲥⲟⲡⲥ̅ ⲙ̅ⲙⲱ ⲧⲛ̅ ⲉⲃⲟⲗ ϩⲓ ⲧⲟⲟⲧ ϥ̅ · ⲁⲩⲱ̅ ϥ ⲡⲁⲣⲁⲕⲁⲗⲉⲓ ⲙ̅ⲙⲱ ⲧⲛ̅ · ⲉ ϥ ⲟⲩⲱϣ · ⲉ ⲧⲣⲉ ⲧⲉⲧⲛ̅ ϭⲱ` ⲛ̅ ⲟⲩⲉϣ ⲛ̅ ⲗⲩⲡⲉⲓ ⲙ̅ⲙⲟ ϥ · ⲏ̅ ⲉ ⲥⲟϣ ϥ̅ · ⲏ̅ ⲉ ⲉⲡⲓⲃⲟⲩⲗⲉⲩⲉ` ⲉⲣⲟ ϥ · ϥ ⲥⲟⲟⲩⲛ ⲅⲁⲣ ⲙ̅ ⲡ̅ ⲥⲱϣ ⲉⲧ ϣⲟⲟⲡ` ⲉⲃⲟⲗ ϩⲓⲧⲛ̅ ⲧⲏⲩⲧⲛ̅ · Ϥ ⲉⲓⲙⲉ ⲇⲉ` ⲟⲛ` ⲉ ⲡ ⲧϭⲁⲉⲓⲟ` ⲁⲩⲱ ϥ ⲥⲟⲟⲩⲛ` ⲉ ⲧ ⲉⲡⲓ ⲃⲟⲩⲗⲏ` ⲙⲛ̅ ⲧ ⲕⲟⲗⲁⲥⲓⲥ` ⲉ ⲧⲉⲧⲛ̅ ⲕⲟⲗⲁⲍⲉ ⲙ̅ⲙⲟ ϥ ⲛ̅ ϩⲏⲧ ⲥ̅ · Ϩⲟⲧⲁⲛ ⲉⲧⲉⲧⲛ̅ ϣⲁⲛ ⲥⲱⲧⲙ̅ ⲛ̅ⲥⲁ ⲛⲉϥ ⲉⲛⲧⲟⲗⲏ · ⲉⲧ ⲟⲩⲁⲁⲃ ϥ ⲛⲁ ⲛⲁ` ⲛⲏ ⲧⲛ ϩⲱⲧ ⲧⲏⲩⲧⲛ̅ · Ⲙ̅ⲡⲣ̅ⲧⲣⲉ ⲡ ⲁⲅⲁ ⲑⲟⲥ` ⲛ̅ ⲛⲟⲩⲧⲉ ⲗⲩⲡⲉⲓ` ⲉⲧⲃⲉ ⲧⲏⲩⲧⲛ̅ · ⲡ ⲛⲁⲏⲧ` ⲛ̅ ϣⲁⲛ ϩⲧⲏ ϥ · ⲡ ⲁⲧ ⲧⲱⲗⲙ̅ · ⲡ ⲁⲧ ϫⲃⲓⲛ · ⲡ ⲁⲧ ⲧⲁϩⲟ ϥ · ⲡ ⲟⲩⲁ` ⲙⲁⲩⲁⲁ ϥ · ⲡ ⲁⲧ ⲡⲱⲱ̅ⲛⲉ · ⲡ ⲁⲧ ⲕⲣⲟϥ · ⲡ ⲁⲧ ϭⲱⲛⲧ · Ⲡ ⲣⲁⲛ` ⲉⲧ ϩⲓϫⲛ̅ ⲣⲁⲛ` ⲛⲓⲙ · ⲉ ϣⲁ ⲩ ⲛⲟⲓ` ⲙ̅ⲙⲟ ϥ · Ⲙⲁⲣⲉ ϥ ⲉⲩⲫⲣⲁⲛⲉ̅ ⲛⲙ̅ⲙⲏ ⲧⲛ̅ ⲉ ⲧⲉⲧⲛ̅ ⲡⲟⲗⲓ ⲧⲉⲩⲉ ⲛⲁ ϥ` ⲕⲁⲗⲱⲥ · Ⲙⲁⲣⲉ ϥ ⲣⲁϣⲉ ⲛⲙ̅ⲙⲏ ⲧⲛ̅ · ⲉ ⲧⲉⲧⲛ̅ ⲟⲛϩ · ϩⲛ̅ ⲟⲩ ⲟⲩⲣⲟⲧ · ⲙⲛ̅ ⲟⲩⲟⲡ · Ⲙⲁⲣⲉ ϥ ⲙ̅ⲧⲟⲛ ⲙ̅ ⲙⲟ ϥ ⲛ̅ϩⲏⲧ ⲧⲏⲩⲧⲛ̅ ⲉ ⲧⲉⲧⲛ̅ ⲁⲛⲁⲥⲧⲣⲉⲫⲉ ϩⲛ̅ ⲟⲩ ⲙⲛⲧ̅ ⲥⲉⲙⲛⲟⲥ · ⲙⲁⲣⲉ ϥ ⲣ̅ ⲁⲧ ⲣⲟⲟⲩϣ · ⲉ ⲧⲉⲧⲛ̅ ⲟ̅ⲛϩ̅ · ϩⲛ̅ ⲟⲩ ⲉⲅⲕⲣⲁⲧⲓⲁ · Ⲙⲁⲣⲉ ϥ ⲟⲩⲛⲟϥ ⲉ ⲧⲉⲧⲛ̅ ⲕⲟⲓⲛⲱⲛⲉⲓ · ⲉ ⲛ ⲁⲅⲁ ⲑⲟⲛ ⲙⲛ̅ ⲛ ⲉⲣⲏⲧ · Ⲙⲁⲣⲉ ϥ ⲧⲣⲩⲫⲁ̅ ⲉ ⲧⲉⲧⲛ̅ ⲙⲉ` ⲙ̅ⲙⲟ ϥ · ⲙⲁⲣⲉ ϥ ⲥⲱⲃⲉ` ⲉ ⲧⲉⲧⲛ̅ ⲟ̅ ⲛ̅ ϩⲁⲕ · Ⲛ ⲁⲓ̅ ϭⲉ ⲛⲁ ⲥⲛⲏⲩ ⲉ ⲓ ϫⲱ ⲙ̅ⲙⲟ ⲟⲩ ⲛⲏ ⲧⲛ̅ · ⲉⲃⲟⲗ ϫⲉ · ⲉ ⲓ ϭⲉⲡⲏ` ⲉ ϯ ⲙ̅ ⲡⲁ ⲟⲩⲟⲓ̅ ⲉϩⲟⲩⲛ ⲉ ⲡ ϩⲱⲃ ⲉⲧⲉ ϥ ⲕⲏ` ⲛⲁ ⲓ̅ ⲉϩⲣⲁⲓ̅ ⲡⲁⲓ̅ ⲉⲧⲉⲣⲉ ⲡⲉϥ ϫⲱⲕ ⲉⲃⲟⲗ ⲛⲁ ϣⲱⲡⲉ ⲛⲁ ⲓ̅ ⲉ ⲃⲟⲗ ϩⲓⲧⲙ̅ ⲡ ϫⲟⲉⲓⲥ · Ⲁϣ` ⲅⲁⲣ ⲡⲉ ⲡ ⲕⲉ ϣⲁϫⲉ · ⲉ ϯ ⲛⲁ ϫⲟⲟ ϥ ⲉⲣⲱ ⲧⲛ̅ ⲉ ⲩⲉⲛⲧⲏ ⲧⲛ̅ ⲙ̅ⲙⲁⲩ ⲙ̅ ⲡ ⲉⲛⲩⲭⲉⲣⲟⲛ ⲙ̅ ⲡⲉⲧⲛ̅ ⲛⲟⲩⲧⲉ · Ⲟⲩⲉⲛⲧⲏ ⲧⲛ̅ ⲙ̅ⲙⲁⲩ` ⲙ̅ ⲡ ⲁⲣⲏⲃ ⲛ̅ ⲧⲉϥ ⲙⲛ̅ⲧ̅ ⲉⲣⲟ · Ⲟⲩⲉⲛⲧⲏ ⲧⲛ̅ ⲙ̅ⲙⲁⲩ` ⲛ̅ ⲧⲉϥ ⲡⲁⲣⲟⲩⲥⲓⲁ` ⲛ ⲁⲧ ⲡⲁⲣⲁⲓ̅ⲧⲉⲓ` ⲙ̅ⲙⲟ ⲥ · ⲉϣⲱⲡⲉ` ⲉⲧⲉⲧⲛ̅ϣⲁⲛ ⲧⲙ̅ ⲣ̅ ⲛⲟⲃⲉ · ϫⲓⲛ ⲧⲉⲛⲟⲩ · Ⲉⲓⲉ` ⲛ ⲉⲛⲧ ⲁ ⲧⲉⲧⲛ̅ ⲁⲁ ⲩ` ϩⲛ̅ ⲟⲩ ⲙⲛ̅ⲧ ⲁⲧ ⲥⲟⲟⲩⲛ · ϥ ⲛⲁ ⲕⲁⲁⲩ ⲛⲏ ⲧⲛ̅ ⲉⲃⲟⲗ · Ⲉϣⲱⲡⲉ ⲇⲉ` ⲟⲛ` ⲙⲛ̅ⲛ̅ⲥⲁ ⲧⲣⲉ ⲧⲉⲧⲛ̅ ⲥⲟⲩⲱ̅ⲛ ϥ̅ ⲛ̅ ⲧⲉⲧⲛ̅ ϭⲱ` ⲉ ⲧⲉⲧⲛ̅ ⲙⲏⲛ ⲉⲃⲟⲗ ϩⲛ̅ ⲛⲉⲓ ϩⲃⲏⲩⲉ ⲛ̅ ⲟⲩⲱⲧ · ⲥⲉ ⲛⲁ ⲉⲡ ⲛ̅ ϣⲟⲣⲡ̅ ⲉⲣⲱ ⲧⲛ̅ · ⲛ̅ ⲥⲉ ⲡⲁⲣⲁⲇⲓⲇⲟⲩ ⲙ̅ⲙⲱ ⲧⲛ̅ ⲉ ⲡ ⲕⲱϩⲧ̅ · Ⲁ ⲩⲱ̅ ⲛ̅ⲧⲉⲣⲉ ϥ ϫⲉ` ⲛⲁⲓ̅ · ⲁ ϥ ϣⲗⲏⲗ ⲉ ϥ ϫⲱ ⲙ̅ⲙⲟ ⲥ · ϫⲉ · Ⲓ ̅Ⲥ̅ ⲡ ⲉⲛⲧ ⲁ ϥ ϣⲱⲛⲧ̅ ⲙ̅ ⲡⲉ ⲕⲗⲟⲙ ⲡⲁⲓ̅ ⲉⲧ ϩⲙ̅ ⲡⲉⲕ ϣⲱⲛⲧ̅ ⲡⲱⲕ · Ⲱ ⲡ ⲉⲛⲧ ⲁ ϥ ⲥⲱⲛⲧ̅ ⲙ̅ ⲡⲉ ⲕⲗⲟⲙ ⲛ̅ ⲛ ⲉⲧ ⲟⲩⲁⲁⲃ ⲧⲏⲣ ⲟⲩ · ⲙⲛ̅ ⲛⲉⲓ ⲟⲩⲟⲧⲟⲩⲉⲧ` ⲉⲧ ⲟϣ · ⲉ ⲁ ϥ ϣⲟⲃⲟⲩ` ϩⲛ̅ ⲛⲉ ⲣⲱⲙⲉ · ⲡⲉⲕ ϩⲣⲏⲣⲉ · ⲉⲧⲉ ⲙⲉ ϥ ϩⲱϭⲃ̅ ϣⲁⲃⲟⲗ · Ⲱ ⲡ ⲉⲛⲧ ⲁ ϥ ϫⲟ ϩⲣⲁⲓ̅ ⲛ̅ϩⲏⲧ ⲛ̅ ⲛ̅ ⲛⲉϥ ϣⲁϫⲉ · Ⲱ ⲡ ϥⲁⲓ ⲣⲟⲟⲩϣ ⲙⲁⲩⲁⲁ ϥ` ϩⲁ ⲛⲉϥ ϩⲙ̅ϩⲁⲗ · Ⲱ̅ ⲡ ⲥⲁⲉⲓⲛ ⲛ̅ ⲡⲉⲛ ⲥⲱⲙⲁ` · ⲉ ϥ ⲧⲁⲗϭⲟ ⲙ̅ⲙⲟ ⲟⲩ` ⲧⲏⲣ ⲟⲩ ⲛ̅ ϫⲓⲛϫⲏ` · Ⲱ̅ ⲡⲉⲛ ⲣⲉϥ ⲣ̅ ⲡ ⲉⲧ ⲛⲁⲛⲟⲩ ϥ ⲛⲁ ⲛ ⲙⲁⲩⲁⲁ ϥ · Ⲱ̅ ⲡ ⲉⲧⲉ ⲙⲛ̅ ⲗⲁⲁⲩ ⲙ̅ ⲙⲛ̅ⲧ̅ ϫⲁⲥⲓ ϩⲏⲧ` ϩⲏⲡ ⲛ̅ϩⲏⲧ ϥ̅ · Ⲱ̅ ⲡ ⲛⲁⲏⲧ` ⲙⲁⲩⲁⲁ ϥ · ⲁⲩⲱ ⲡ ⲙⲁⲓ̅ ⲣⲱⲙⲉ ⲛⲓⲙ · Ⲱ̅ ⲡ ⲥⲱⲧⲏⲣ ⲙⲁⲩⲁⲁ ϥ · ⲁⲩⲱ ⲡ ⲇⲓⲕⲁⲓⲟⲥ · ⲡ ⲉⲧ ϣⲟⲟⲡ ϩⲙ̅ ⲙⲁ̅ ⲛⲓⲙ · ⲡ ⲉⲧ ϣⲱⲱⲡ ϫⲓⲛ ⲉⲛⲉϩ · ⲡ ⲛⲟⲩⲧⲉ` ⲡⲉ ⲭ̅ⲥ̅ ⲓ̅ⲥ̅ · ⲛ̅ⲧⲟⲕ ⲡ ⲉⲧ ⲥⲕⲩⲡⲁⲍⲉ` ⲛ̅ ⲟⲩⲟⲛ ⲛⲓⲙ` ⲉⲧ ϩⲉⲗⲡⲓⲍⲉ` ⲉ ⲣⲟ ⲕ · ϩⲛ̅ ⲛⲉⲕ ⲇⲱⲣⲉⲁ̅ ⲙⲛ̅ ⲛⲉⲕ ⲙⲛⲧ̅ ⲛⲁ · ⲉ ⲕ ⲥⲟⲟⲩⲛ ⲛ̅ ⲧⲉⲭⲛⲏ ⲛⲓⲙ ⲙⲛ̅ ⲉⲡⲉⲣⲓⲁ` ⲛⲓⲙ ⲛ̅ⲧⲉ ⲡ ϫⲁϫⲉ` ⲉⲧ ϯ ⲟⲩⲃⲏ ⲛ` ⲛ̅ ⲟⲩⲟ̅ⲉⲓϣ ⲛⲓⲙ · ⲁ ⲩⲱ Ⲙⲛ̅ⲛ̅ⲥⲁ ⲧⲣⲉ ϥ ϫⲉ` ⲛⲁⲓ̅ ⲛ̅ϭⲓ ⲡ ⲡ ⲉⲧ ⲟⲩⲁⲁⲃ ⲓ̅ⲱ ϩⲁⲛⲛⲏⲥ ⲡ ⲉⲩⲁⲅⲅⲉⲗⲓⲥⲧⲏⲥ · ⲁ ϥ ϫⲓ` ⲛ̅ ⲟⲩ ⲟ̅ⲉⲓⲕ · ⲁ ϥ ϣⲡ̅ ϩⲙⲟⲧ` ⲛ̅ ⲧⲉⲓ ϩⲉ` ⲉ ϥ ϫⲱ ⲙ̅ⲙⲟ ⲥ · ϫⲉ ⲁϣ Ⲡⲉ ⲡ ⲕⲉ ⲥⲙⲟⲩ · ⲏ̅ ⲁϣ ⲡⲉ ⲡ ⲕⲉ ⲉⲓ` ⲉⲃⲟⲗ ⲙ̅ ⲡ ϣⲁϫⲉ` · ⲏ̅ ⲁϣ ⲧⲉ ⲧ ⲕⲉ ⲉⲩⲭⲁⲣⲓⲥⲧⲓⲁ` ⲉ ⲛ ⲛⲁ ⲟ̅ⲛⲟⲙⲁⲍⲉ ⲙ̅ⲙⲟ ⲟⲩ ⲉϫⲙ̅ ⲡⲉⲓ ⲟ̅ⲉⲓⲕ ⲉ ⲛ ⲡⲱϣ ⲙ̅ⲙⲟ ϥ · ⲉⲓⲙⲏⲧⲉⲓ` ⲛ̅ⲧⲟⲕ ⲙⲁⲩⲁⲁ ⲕ · ⲡ ϫⲟⲉⲓⲥ ⲓ̅ⲥ̅ ⲡⲉ ⲭ̅ⲥ̅ · Ⲧ ⲛ̅ ϯ ⲉⲟⲟⲩ ⲛⲁ ⲕ` ⲡ ϫⲟⲉⲓⲥ ⲓ̅ⲥ̅ ⲡⲉ ⲭ̅ⲥ̅ ⲡⲁⲓ̅ ⲛⲧ̅ ⲁ ⲩ ⲟⲩⲉⲛϩ̅ ⲡⲉϥ ⲣⲁⲛ` ⲉⲃⲟⲗ ϩⲓⲧⲙ̅ ⲡ ⲉⲓⲱⲧ · Ⲧ ⲛ̅ ϯ ⲉⲟⲟⲩ` ⲛ̅ ⲧⲉⲕ ϭⲓⲛ ⲉⲓ ⲉϩⲟⲩⲛ ϩⲓⲧⲙ̅ ⲡ ⲣⲟ · ⲧⲛ̅ ϯ ⲉⲟⲟⲩ` ⲛ̅ ⲧⲉⲕ ⲁⲛⲁⲥⲧⲁⲥⲓⲥ` ⲉⲧ ⲟⲩⲁⲁⲃ · ⲉⲃⲟⲗ ϩⲛ̅ ⲛ ⲉⲧ ⲙⲟⲟⲩⲧ · ⲧⲁⲓ̅ ⲛ̅ⲧ ⲁ ⲩ ⲧⲥⲁⲃⲟ ⲛ` ⲉⲣⲟ ⲥ · ⲉⲃⲟⲗ ϩⲓⲧⲟⲟⲧ ⲕ̅ · Ⲧ ⲛ̅ ϯ ⲉⲟⲟⲩ ⲛⲁ ⲕ` ⲧⲉ ϩⲓⲏ · ⲧⲛ̅ ϯ ⲉⲟⲟⲩ ⲛⲁ ⲕ ⲡⲉ ϭ ⲣⲟⲟϭ · ⲡ ⲗⲟϭⲟⲥ · ⲡⲉ ϩⲙⲟⲩ · ⲡ ⲱⲛⲉ ⲙ̅ ⲙⲉ · ⲡ ⲁϩⲟ` ⲉⲧ ⲟⲩⲁⲁⲃ · ⲡ ϩⲃ̅ⲃⲉ · ⲧ ⲁⲃⲱ · ⲧ ⲙⲛ̅ⲧ ⲛⲟϭ · ⲡ ⲉⲛⲧ ⲁ ⲩ ϫⲟⲟ ⲥ` ⲉⲣⲟ ϥ · ϫⲉ ϣⲏⲣⲉ ⲛ̅ ⲣⲱⲙⲉ` ⲉⲧⲃⲏⲏ̅ⲧ ⲛ̅ · ϫⲉⲕⲁⲥ ⲉϥⲉ ⲧⲟⲩϫⲟ ⲙ̅ ⲡ̅ ⲅⲉⲛⲟⲥ ⲛ̅ ⲛ̅ ⲣⲱⲙⲉ · ⲧ ⲛ̅ ϯ Ⲉⲟⲟⲩ ⲛⲁ ⲕ ⲧ ⲙⲉ · ⲡ ⲙ̅ⲧⲟⲛ · ⲡ ⲉⲟⲟⲩ · ⲧ ϭⲟⲙ ⲧ ⲉⲛⲧⲟⲗⲏ̅ · ⲧ ⲡⲁⲣⲣⲏⲥⲓⲁ̅ · ⲧ ⲙⲛ̅ⲧ ⲣⲙ̅ϩⲉ · ⲡⲉⲛ ⲙⲁ ⲙ̅ ⲡⲱⲧ · Ⲛ ̅ⲧⲟⲕ` ⲅⲁⲣ ⲡⲉ ⲡ ϫⲟⲉⲓⲥ · ⲧ ⲛⲟⲩⲛⲉ` ⲛ̅ ⲧ ⲙⲛ̅ⲧ ⲁⲧ ⲙⲟⲩ · ⲁⲩⲱ̅ ⲧ ⲡⲏⲅⲏ` ⲛ̅ ⲧ ⲙⲛ̅ⲧ ⲁⲧ ⲧⲁⲕⲟ · ⲁⲩⲱ̅ ⲡ ⲧⲁϫⲣⲟ ⲛ̅ ⲛ ⲁⲓ̅ⲱⲛ · Ⲉ ⲁ ⲩ ⲧⲁⲩⲉ ⲡⲉⲕ ⲣⲁⲛ` ⲉϫⲛ̅ ⲛⲁⲓ ⲧⲏⲣ ⲟⲩ · ϫⲉ ⲕⲁⲥ` ⲁⲛⲟⲛ ϩⲱⲱ ⲛ̅ ⲉ ⲛ ⲛⲁ ⲉⲡⲓⲕⲁⲗⲉⲓ ⲙ̅ⲙⲟ ⲕ ϩⲓⲧⲛ̅ ⲛⲁⲓ̅ · Ⲧ ⲛ̅ ⲥⲟⲟⲩⲛ ⲅⲁⲣ ⲛ̅ ⲧⲉⲕ ⲙⲛ̅ⲧ ⲛⲟϭ ⲛ ⲁⲧ ⲛⲁⲩ ⲉⲣⲟ ⲥ · ⲧⲁⲓ ⲉ ⲧⲉ ⲛ ⲥ̅ ⲟⲨⲟ̅ⲛϩ̅ ⲉⲣⲟ ⲛ ⲁⲛ ⲧⲉⲛⲟⲩ · Ϩⲟⲧⲁⲛ` ⲉⲕϣⲁⲛ ⲧⲃ̅ⲃⲟ ⲛ · ⲧⲟⲧⲉ̅ ⲧⲛ̅ ⲛⲁ ⲛⲁⲩ` ⲉⲣⲟ ⲕ ϩⲙ̅ ⲡ ⲥⲱⲙⲁ ⲙⲁⲩⲁⲁ ϥ · ⲡⲁⲓ̅ ⲛ̅ⲧ ⲁ ⲕ ⲁⲁ ϥ` ⲛ̅ ⲃⲣ̅ⲣⲉ` ϩⲛ̅ ⲟⲩ ⲙⲛⲧ ⲁⲥ · ⲁⲩⲱ̅ Ⲛ̅ⲧⲉⲣⲉ ϥ ⲡⲉϣ ⲡ ⲟⲉⲓⲕ · ⲁ ϥ ϣⲗⲏⲗ ⲉϫⲙ̅ ⲡ ⲟⲩⲁ̅ ⲡ ⲟⲩⲁ̅ ⲛ̅ ⲛⲉ ⲥⲛⲏⲩ · ϫⲉⲕⲁⲥ` ⲉⲩⲉ ⲙ̅ⲡϣⲁ` ⲛ̅ ⲧⲉ ⲭⲁⲣⲓⲥ ⲙ̅ ⲡ ϫⲟⲉⲓⲥ · Ϩⲟⲙⲟⲓⲱⲥ ⲛ̅ⲧⲟϥ ϩⲱⲱ ϥ · ⲡ ⲡ ⲉⲧ ⲟⲩⲁⲁⲃ · ⲓ̅ⲱϩⲁⲛⲛⲏⲥ · ⲛ̅ⲧⲉⲣⲉ ϥ ϫⲓ ϯⲡⲉ ⲙ̅ ⲡ ⲟⲉⲓⲕ · Ⲉ ⲁ ϥ ϫⲟⲟ ⲥ ⲛ̅ ⲧⲉⲓ ϩⲉ ⲛ̅ϭⲓ ⲡ ⲑⲉⲟⲗⲟⲅⲟⲥ ⲓ̅ⲱϩⲁⲛⲛⲏⲥ · ⲉ ϥ ϫⲱ ⲙ̅ⲙⲟ ⲥ · ϫⲉ ⲙⲁⲣⲉ ⲟⲩ ⲙⲉⲣⲓⲥ` ϣⲱⲡⲉ` ⲛⲁ ⲓ ϩⲱ̅ ⲛⲙ̅ⲙⲏ ⲧⲛ̅ ϩⲛ̅ ⲟⲩ ⲉⲓⲣⲏⲛⲏ · ⲱ̅ ⲛⲁ ⲙⲉⲣⲁⲧⲉ · ⲧⲟⲦⲉ` ⲡⲉϫⲁ ϥ ⲛ̅ ⲃⲓⲣⲣⲟⲥ ϫⲉ ϫⲓ` ⲛⲙ̅ⲙⲁ ⲕ ⲛ̅ ⲥⲟⲛ` ⲥⲛⲁⲩ · ⲉ ⲩⲉⲛ ϩⲉⲛ ⲃⲓⲣ ⲛ̅ⲧⲟⲟ ⲧ ⲟⲩ · ⲙⲛ̅ ϩⲉⲛ ⲧⲱⲣⲉ · ⲛ̅ ⲧⲉⲧⲛ ⲟⲩⲉϩ` ⲧⲏⲩⲧⲛ̅ ⲛ̅ⲥⲱ ⲓ̅ · ⲃ ⲓⲃⲢⲟⲥ ⲇⲉ` ⲙ̅ⲡⲉ ϥ ⲁⲙⲉⲗⲉⲓ` ⲉ ⲡ ⲧⲏⲣ ϥ̅ · ⲁⲗⲗⲁ` ⲁ ϥ ⲉⲓⲣⲉ ⲙ̅ ⲡ ⲉⲛⲧ ⲁ ⲩ ⲟⲩⲉϩ ⲥⲁϩⲛⲉ ⲙ̅ⲙⲟ ϥ ⲛⲁ ϥ ⲉⲃⲟⲗ ϩⲓⲧⲟⲟⲧ ϥ̅ ⲙ̅ ⲡ ⲡ ⲉⲧ ⲟⲩⲁⲁⲃ ⲡ ⲑⲉⲟⲗⲟⲅⲟⲥ` ⲓ̅ⲱϩⲁⲛ̇ⲛⲏⲥ · ⲡ ϩⲙ̅ϩⲁⲗ ⲙ̅ ⲡ ⲛⲟⲩⲧⲉ · Ⲛ̅ⲧⲉⲣⲉ ⲡ ⲙⲁⲕⲁⲣⲓⲟⲥ ⲇⲉ` ⲓ̅ⲱ ϩⲁⲛⲛⲏⲥ ⲉⲓ̅ ⲉⲃⲟⲗ ϩⲙ̅ ⲡⲉϥ ⲏⲓ̅ · ⲁ ϥ ⲙⲟⲟ̅ϣⲉ ⲡ ⲃⲟⲗ ⲛ̅ ⲧ ⲡⲩⲗⲏ ⲛ̅ ⲧ ⲡⲟⲗⲓⲥ · Ⲉ ⲁ ϥ ϫⲟⲟ ⲥ` ⲉ ⲧⲣⲉ ⲡⲉ ϩⲟⲩⲟ̅ ⲙ̅ ⲡ ⲙⲏⲏ ϣⲉ` ⲉⲧ ⲟⲩⲏϩ` ⲛ̅ⲥⲱ ϥ · ⲃⲱⲕ ⲛ̅ ⲥⲉ ⲗⲟ̅ ϩⲁⲣⲟ ϥ · Ⲛ̅ⲧⲉⲣⲉ ϥ ⲡⲱϩ ⲇⲉ` ⲉ ⲩ ⲙⲁ` ⲛ ⲙ̅ϩⲁⲁⲩ · ⲉ ⲡⲁ ⲟⲩⲁ` ⲡⲉ` ϩⲛ̅ ⲛⲉ ⲥⲛⲏⲩ ⲁ ϥ ϫⲟⲟ ⲥ ⲛ̅ ⲛⲉ ϩⲣ̅ ϣⲓⲣⲉ · ϫⲉ ϣⲓⲕⲉ ϩⲙ̅ ⲡⲉⲓ ⲙⲁ` ⲛⲁ ϣⲏⲣⲉ · Ⲛ ⲉⲧ ⲙ̅ⲙⲁⲩ ⲇⲉ` ⲁ ⲩ ϣⲓⲕⲉ` ⲉ ⲡ ⲉⲥⲏⲧ̅ · ⲛ̅ⲧⲟϥ ⲇⲉ` ⲓ̅ⲱϩⲁⲛⲛⲏⲥ ⲡ ⲑⲉⲟⲗⲟⲅⲟⲥ · ⲛⲉ ϥ ⲟⲩⲉϩ ⲥⲁϩⲛⲉ` ⲛⲁ ⲩ · ϫⲉ ϣⲓⲕⲉ` ⲉ ⲡ ⲉⲥⲏⲧ` ⲕⲁⲗⲱⲥ · Ⲁⲩⲱ ⲛⲉ ϥ ϫⲱ ⲙ̅ⲙⲟ ⲥ · ϫⲉ ϭⲱϫⲉ` ⲉ ⲡ ⲉⲥⲏⲧ` ⲉ ⲡⲉ ϩⲟⲩⲟ` · Ⲉ ⲩ ϭⲱϫⲉ ⲇⲉ` ⲉ ⲡ ⲉⲥⲏⲧ` ⲛ̅ϭⲓ ⲛ ⲉⲧ ⲙ̅ⲙⲁⲩ · ⲛⲉ ϥ ϣⲁϫⲉ ⲛⲙ̅ⲙⲁ ⲩ ϩⲙ̅ ⲡ ϣⲁ ϫⲉ · ⲁⲨⲱ̅ ⲛⲉ ϥ ⲡⲣⲟⲧⲣⲉⲡⲉ` ⲙ̅ⲙⲟ ⲟⲩ · ⲉ ϥ ⲕⲱⲧ ⲙ̅ⲙⲟ ⲟⲩ · ⲉ ϥ ⲥⲟⲃⲧⲉ ⲙ̅ⲙⲟ ⲟⲩ ⲁⲩⲱ̅ ⲉ ϥ ⲡⲓⲑⲉ ⲙ̅ⲙⲟ ⲟⲩ ⲉ ϩⲟⲩⲛ ⲉ ⲧ ⲙⲛ̅ⲧ ⲉⲣⲟ ⲙ̅ ⲡ ⲛⲟⲩⲧⲉ · Ⲁ ⲩⲱ̅ ⲛⲉ ϥ ϣⲗⲏⲗ ⲉϫⲙ̅ ⲡ ⲟⲩⲁ ⲡ ⲟⲩⲁ` ⲙ̅ⲙⲟ ⲟⲩ · Ⲛ̅ ⲧⲉⲣⲉ ⲛ̅ ϩⲣ̅ ϣⲓⲣⲉ ⲇⲉ` ⲟⲩⲱ ⲉ ⲩ ϭⲱϫⲉ · ⲙ̅ ⲡ ⲧⲟⲡⲟⲥ` ⲉⲧ ⲟⲩ ϣⲓⲕⲉ ⲛ̅ϩⲏⲧ ϥ̅ · ⲉ ⲁ ⲩ ⲥⲙⲛ̅ⲧ ϥ̅ ⲕⲁⲗⲱⲥ · ⲕⲁⲧⲁ ⲑ ⲉ` ⲛ̅ⲧ ⲁ ϥ ⲟⲩⲁϣ ⲥ̅ · ⲁⲩⲱ̅ ⲁⲛⲟⲛ ⲙ̅ⲡⲉ ⲛ ⲉⲓⲙⲉ` ⲉ ⲗⲁⲁⲩ · Ⲧⲟⲧⲉ` ⲁ ϥ ⲕⲁⲁ ϥ ⲕⲁ ϩⲏⲩ ⲛ̅ ⲛⲉ ϩⲟⲓⲧⲉ` ⲉⲧ ⲧⲟ` ϩⲓⲱⲱ ϥ · ⲁ ϥ ⲛⲟⲩϫⲉ ⲙ̅ⲙⲟ ⲟⲩ ⲉ ⲡ ⲉⲥⲏⲧ` ⲉ ⲡ̅ ⲧⲟⲡⲟⲥ` ⲛ̅ⲧ ⲁ ⲩ ϭⲱϫⲉ ⲙ̅ⲙⲟ ϥ` ⲉ ⲡ ⲉⲥⲏⲧ ⲙ̅ ⲡⲉ ⲥⲙⲟⲧ · ⲛ̅ ⲟⲩ ⲙⲁ̅ ⲉ ϥ ⲡⲟⲣϣ̅ · Ⲛ̅ⲧⲟϥ ⲇⲉ ⲉ ⲛⲉ ϥ ⲁϩⲉ ⲣⲁⲧ ϥ̅ · ⲉⲣⲉ ⲟⲩ ϣⲧⲏⲛ` ⲛ̅ ϩⲃⲟⲟⲥ` ϩⲓⲱⲱ ϥ · ⲙⲁⲩⲁⲁ ⲥ · ⲉ ⲥ ϫⲓ` ⲧⲟⲧⲉ` ⲉ ⲡ ⲥⲁ` ⲥⲛⲁⲩ · Ⲁⲩⲱ̅ ⲁ ϥ ⲡⲱⲣϣ̅ ⲛ̅ ⲛⲉϥ ϭⲓϫ ⲉⲃⲟⲗ ⲁ ϥ ϣⲗⲏⲗ ⲛ̅ ⲧⲉⲓ ϩⲉ` ⲉ ϥ ϫⲱ ⲙ̅ⲙⲟ ⲥ · ϫⲉ Ⲡ ⲛⲟⲩⲧⲉ` ⲡ ⲉⲛⲧ ⲁ ϥ ⲥⲱⲧⲡ̅ ⲙ̅ⲙⲟ ⲓ̀ ⲛⲁ ϥ · ⲉ ⲩ ⲙⲛ̅ⲧ̅ ⲁⲡⲟⲥⲧⲟⲗⲟⲥ ⲛ̅ ⲛ̅ ϩⲉⲑⲛⲟⲥ · ⲉ ⲁ ⲕ ⲧⲛ̅ⲛⲟⲟⲩ ⲧ` ⲉⲃⲟⲗ ⲉ ⲧ ⲟⲓⲕⲟⲩⲙⲉⲛⲏ · Ⲡ ⲉⲛⲧ ⲁ ϥ ⲟⲩⲱ̅ⲛϩ̅ ⲉⲃⲟⲗ ⲛ̅ ⲛⲉ ⲡⲣⲟⲫⲏⲧⲏⲥ · ⲙⲛ̅ ⲛⲉϥ ⲁⲡⲟⲥⲧⲟⲗⲟⲥ · ⲡ ⲉ ⲧⲉ ⲙ̅ⲡⲉ ϥ ϭⲱ` ⲉⲛⲉϩ · ⲉ ϥ ⲣ̅ ⲡ ⲉⲧ ⲛⲁⲛⲟⲩ ϥ · ϫⲓⲛ ⲧ ⲕⲁⲧⲁⲃⲟⲗⲏ ⲙ̅ ⲡ ⲕⲟⲥⲙⲟⲥ · ⲉ ϥ ⲧⲟⲩϫⲟ ⲛ̅ ⲟⲩⲟⲛ ⲛⲓⲙ · ⲉⲧⲉ ⲙⲛ̅ ϭⲟⲙ ⲙ̅ⲙⲟ ⲟⲩ · Ⲡ ⲉⲛⲧ ⲁ ϥ ⲧⲣⲉ ⲩ ⲥⲟⲩⲱ̅ⲛ ϥ̅ · ⲉⲃⲟⲗ ϩⲓⲧⲛ̅ ⲣⲱⲙⲉ ⲛⲓⲙ ⲛ̅ ⲗⲟⲅⲓⲕⲟⲛ ⲙⲛ̅ ⲍⲱⲟⲛ ⲛⲓⲙ · ⲉ ⲩ ⲇⲓⲁⲕⲟⲛⲉⲓ ⲙ̅ⲙⲟ ⲟⲩ ⲉⲃⲟⲗ ϩⲓⲧⲛ̅ ⲧⲉϥ ⲡⲣⲟⲛⲟⲓⲁ · Ⲡ ⲉⲛⲧ ⲁ ϥ ⲧⲣⲉ ⲧⲉⲛ ⲯⲩⲭⲏ ⲣ̅ ϩⲩⲙⲉⲣⲟⲥ · ⲉ ⲁ ϥ ⲧⲣⲉ ⲥ ϩⲣⲟⲕ · ⲉ ⲥ ⲟ̅ ⲛ̅ ϫⲁⲉⲓⲉ` · ⲁⲩⲱ̅ ⲛ ⲁⲅⲣⲓⲟⲥ · Ⲡ ⲉ ⲛⲧ ⲁ ϥ ⲧⲁⲁ ⲥ ⲛⲁ ϥ` ⲙ̅ⲙⲓⲛⲙ̅ⲙⲟ ϥ ⲉ ⲥⲱⲃⲉ` ⲛ̅ ⲛⲉϥ ϫⲁϫⲉ · ⲡ ⲉⲛⲦ ⲁ ϥ ϭⲟⲗⲡ ⲥ̅ ⲛⲁ ϥ ⲉ ⲥ ⲙⲟⲟⲩⲧ · ⲉ ⲁ ϥ ⲣ̅ ⲛⲟⲙⲟⲥ ⲛⲁ ⲥ` ⲉ ⲥ ⲟ̅ⲙⲥ̅ ϩⲙ̅ ⲡ ϣⲓⲕ ⲛ̅ ⲧ ⲁⲛⲟⲙⲓⲁ · Ⲡ ⲉⲛⲧ ⲁ ϥ ⲧⲣⲉ ⲥ ϫⲣⲟ` ⲉ ⲛⲉⲥ ϫⲁϫⲉ ϩⲙ̅ ⲡ ⲧⲣⲉ ⲥ ⲡⲱⲧ ⲉⲣⲁⲧ ϥ̅ · Ⲡ ⲉⲛⲧ ⲁ ϥ ϯ ⲛⲁ ⲥ ⲛ̅ ⲧⲉϥ ϭⲓϫ · ⲁⲩⲱ̅ ⲁ ϥ ⲧⲟⲩϫⲟ ⲥ` ⲉⲃⲟⲗ ϩⲛ̅ ⲁⲙⲛ̅ⲧⲉ · Ⲡ ⲉⲧ ⲙ̅ⲡⲉ ϥ ⲕⲁⲁ ⲥ` ⲉ ⲡⲟⲗⲓⲧⲉⲩⲉ̅ ϩⲙ̅ ⲡ ⲕⲟⲥⲙⲟⲥ · Ⲡ ⲉⲛ̅ⲧ ⲁ ϥ ⲧ ⲥⲁⲃⲉ` ⲉⲓⲁⲁⲧ ⲥ̅ ⲉⲃⲟⲗ ⲉ ⲛⲉⲥ ϫⲁϫⲉ · Ⲡ ⲉⲛ̅ⲧ ⲁ ϥ ⲧⲣⲉ ⲡⲉϥ ⲥⲟⲟⲩⲛ` ⲣ̅ ⲟⲩⲟ̅ⲉⲓⲛ ϩⲙ̅ ⲙⲁ̅ ⲛⲓⲙ · Ⲡ ϣⲏⲣⲉ ⲙ̅ ⲡ ⲛⲟⲩⲧⲉ · ⲡ ⲥⲱⲧⲏⲣ · ⲡ ϫⲟⲉⲓⲥ · ⲧ ⲧⲁⲝⲓⲥ` ⲛ̅ ⲛ ⲉⲧ ϩⲙ̅ ⲡ ⲁⲏⲣ · Ⲡ ⲣⲉϥ ϩⲁⲣⲉϩ` ⲉ ⲛ ⲉⲧ ϩⲓϫⲙ̅ ⲡ ⲕⲁϩ · ⲧⲉ ⲭⲁⲣⲓⲥ · ⲁⲩⲱ̅ ⲡ ⲣⲁϣⲉ` ⲛ̅ ⲛ ⲉⲧⲉ ⲛⲟⲩϥ ⲛⲉ · Ϣⲱⲡ ⲉⲣⲟ ⲕ ⲛ̅ ⲧⲉ ⲯⲩⲭⲏ ⲛ̅ ⲓ̅ⲱϩⲁⲛⲛⲏⲥ · ⲡ ⲉⲧⲉ ⲡⲱⲕ ⲡⲉ · ⲧⲁⲓ̅ ⲛ̅ⲧ ⲁ ⲕ ⲁⲁ ⲥ` ⲛ ⲙ̅ⲡϣⲁ` ⲉ ⲧⲣⲉ ⲕ ⲥⲟⲩⲱ̅ⲛ ⲥ̅ · Ⲛ̅ⲧⲟⲕ ⲅⲁⲣ` ⲡⲉ ⲛⲧ ⲁ ⲕ ϩⲁⲣⲉϩ` ⲉⲣⲟ ⲓ ϣⲁ ⲧⲉⲛⲟⲩ ⲙ̅ⲡ ⲉⲓ ⲧⲱⲗⲙ̅ ϩⲟⲗⲱⲥ ⲙⲛ̅ ⲥϩⲓⲙⲉ · Ⲁ ⲕ ⲟⲩⲟⲛϩ ⲕ̅ ⲛⲁ ⲓ̅ ⲉⲃⲟⲗ · ⲛ̅ⲧⲉⲣ ⲉⲓ ⲟⲩⲱϣ ⲉ ϫⲓ ⲥϩⲓⲙⲉ` ϩⲛ̅ ⲧⲁ ⲙⲛ̅ⲧ̅ ⲃⲣ̅ⲣⲉ · Ⲁⲩⲱ̅ ⲁ ⲕ ϫⲟⲟ ⲥ ⲛⲁ ⲓ̅ · ϫⲉ ⲓ̅ⲱϩⲁⲛⲛⲏⲥ · ϯ ⲉⲣ ⲭⲣⲓⲁ` ⲙⲙⲟ ⲕ · Ⲁ ⲕ ⲣ̅ ϣⲟⲣⲡ · ⲁ ⲕ ⲟⲓⲕⲟⲛⲟⲙⲉⲓ ⲙ̅ ⲡⲁ ⲥⲱⲙⲁ` ⲛ̅ ⲟⲩⲉϣ ⲛ̅ ϣⲱⲛⲉ` ⲛ̅ ⲥⲱⲙⲁⲧⲓⲕⲟⲛ · Ⲛ̅ⲧⲟⲕ ⲡ ⲉⲛⲧ ⲁ ⲕ ϯ ϫⲣⲟⲡ ⲛⲁ ⲓ̅ ⲛ̅ ϩⲁϩ ⲛ̅ ⲥⲟⲡ · ⲛ̅ⲧⲉⲣ ⲉⲓ ⲟⲩⲱϣ` ⲉ ϫⲓ ⲥϩⲓⲙⲉ · Ⲙⲛ̅ⲛ̅ⲥⲱ ⲥ ⲁ ⲕ ϣⲁϫⲉ Ⲛⲙ̅ⲙⲁ ⲓ̅ ⲛ̅ ϫⲡ̅ ϣⲟⲙⲧⲉ ⲙ̅ ⲡⲉ ϩⲟⲟⲩ ϩⲓϫⲛ̅ ⲑ ⲁⲗⲁⲥⲥⲁ · ϫⲉ ⲒⲰϩⲁⲛⲛⲏⲥ` ⲉⲛⲉ ⲛ̅ⲧⲟⲕ ⲡ ⲉⲧⲉ ⲡⲱⲓ̅ ⲁⲛ ⲡⲉ · ⲛⲉ ⲓ ⲛⲁ ⲗⲟ` ϩⲁⲣⲟ ⲕ ⲡⲉ · ⲛ ⲅ̅ ϫⲓ ⲥϩⲓⲙⲉ · ⲁⲩⲱ̅ ⲛ ⲅ̅ ⲣ̅ ⲃⲗ̅ⲗⲉ` ⲉ ⲡⲉⲕ ⲃⲁⲗ ⲥⲛⲁⲩ · ⲛ ⲅ̅ ϭⲱ̅ ⲉ ⲕ ⲣ̅ ϩⲏⲃⲉ · ⲉ ⲕ ⲧⲱⲃϩ̅ ⲙ̅ⲙⲟ ⲓ · Ⲡ ⲉⲛⲧ ⲁ ϥ ⲟⲩⲱⲛ ⲙ̅ ⲡⲁ ϩⲏⲧ` ϩⲛ̅ ⲧⲁ ⲙⲉϩ ϣⲟⲙⲧⲉ ⲛ̅ ⲣⲟⲙⲡⲉ · ⲁ ⲕ ⲭⲁⲣⲓⲍⲉ ⲛⲁ ⲓ̅ ⲛ̅ ϩⲉⲛ ⲕⲉ ⲃⲁⲗ · ⲛ̅ ⲥⲉ ⲟⲩⲟ̅ⲛϩ̅ ⲉⲃⲟⲗ ⲁⲛ · Ⲡ ⲉⲛⲧ ⲁ ϥ ⲧⲣⲉ ⲡ ϭⲱⲛⲧ̅ · ⲏ̂ ⲡ ⲉⲓⲱ̅ⲣϩ̅ ⲛ̅ ⲛⲉ ϩⲓⲟⲙⲉ` ϣⲱⲡⲉ̅ ⲛⲁ ⲓ̅ ⲛ̅ ⲃⲟⲧⲉ · Ⲡ ⲉⲛⲧ ⲁ ϥ ⲛⲁϩⲙ ⲧ̅ ⲉⲃⲟⲗ ϩⲛ̅ ⲛⲉ ⲫⲁⲛⲧⲁⲥⲓⲁ` ⲙ̅ ⲡⲣⲟⲥ ⲟⲩⲟ̅ⲉⲓϣ · ⲉ ⲁ ϥ ϩⲁⲣⲉϩ ⲉⲣⲟ ⲓ̅ ⲉ ⲡ ⲱⲛϩ̅ ⲉⲧ ⲙⲏⲛ ⲉⲃⲟⲗ · Ⲡ ⲉⲛⲧ ⲁ ϥ ⲁⲁ ⲧ` ⲛ̅ ϣⲙⲙⲟ` ⲉ ⲧ ⲙⲁⲛⲓⲁ` ⲉⲑ ⲟⲟⲩ · ⲧⲁⲓ̅ ⲉⲧ ϣⲟⲟⲡ ϩⲛ̅ ⲧ ⲥⲁⲣⲝ̅ ⲉ ⲁ ϥ ⲧⲣ ⲁ ⲟⲩⲉ` ⲉⲃⲟⲗ ⲙ̅ ⲡ ⲙⲟⲩ` ⲉⲧ ⲥⲁϣⲉ · ⲡ ⲉⲛⲧ ⲁ ϥ ⲛⲁϩⲙⲉ ⲧ` ⲉ ⲡ ⲙⲟⲩ ⲙ̅ ⲙⲉϩ ⲥⲛⲁⲩ · ⲉⲧⲉ ⲧ ⲅⲉ ϩⲉⲛⲛⲁ` ⲛ̅ ⲥⲁⲧⲉ ⲧⲉ · ⲉ ⲁ ⲕ ⲧⲁϩⲟ ⲓ̅ ⲉ ⲣⲁⲧ` ⲉ ⲓ ⲟⲩⲁⲁⲃ · Ⲡ ⲉ ⲛⲧ ⲁ ϥ ⲧⲱⲙ ⲉ ⲣⲱ ϥ ⲙ̅ ⲡ ϣⲱⲛⲉ` ⲉⲑ ⲏⲡ ⲛ ⲧⲁ ⲯⲩⲭⲏ · ⲁⲩⲱ̅ ⲁ ⲕ ϣⲱϣⲧ` ⲉⲃⲟⲗ ⲛ̅ ⲧⲉ ⲡⲣⲁⲝⲓⲥ` ⲉⲑ ⲏⲡ · ⲏ̅ ⲡ ϩⲱⲃ ⲉⲧ ⲟⲩⲟ̅ⲛϩ̅ ⲉⲃⲟⲗ · ⲡⲁⲓ̅ ⲉ ϣⲁ ⲩ ⲧⲁⲁ ϥ ϩⲙ̅ ⲡ ⲥⲱⲙⲁ · Ⲡ ⲉ ⲛⲧ ⲁ ϥ ⲛⲁϩⲙⲉ ⲧ · ⲁⲩⲱ̅ ⲁ ϥ ⲛⲟⲩϫⲉ` ⲉⲃⲟⲗ ⲛ̅ϩⲏⲧ · ⲙ̅ ⲡ ⲉⲧ ϣⲧⲟⲣⲧⲣ̅ ⲙ̅ⲙⲟ ⲓ̅ · ⲡ ⲉⲛⲧ ⲁ ϥ ⲥⲟⲃⲧⲉ` ⲛ̅ ⲧⲁ ϭⲓⲛ ⲃⲱⲕ ϣⲁⲣⲟ ϥ ⲉ ⲥ ⲟⲩⲁⲁⲃ · Ⲡ ⲉⲛⲧ ⲁ ϥ ⲕⲁ̅ ⲛⲁ ⲙⲉⲉⲩⲉ` ⲉ ⲩ ϣⲟⲟⲡ ⲉϩⲟⲩⲛ ⲉⲣⲟ ϥ ⲛ ⲁⲧ ⲧⲱⲗⲙ̅ · Ⲡ ⲉⲛⲧ ⲁ ϥ ⲭⲁⲣⲓⲍⲉ ⲛⲁ ⲓ̅ ⲛ̅ ⲧⲉϥ ⲡⲓⲥⲧⲓⲥ` ⲉ ⲛ ⲥ̅ ⲡⲏϣ ⲁⲛ · Ⲡ ⲉⲛⲧ ⲁ ϥ ⲧⲣⲉ ⲛⲁ ⲙⲉⲉⲩⲉ · ⲙⲛ̅ ⲛⲁ ϣⲟϫⲛⲉ` ϣⲱⲡⲉ` ⲉ ⲩ ⲣ̅ ϩⲟⲩⲟ̅ ⲉϩⲟⲩⲛ` ⲉⲣⲟ ϥ · Ⲡ ⲉⲧ ϯ ⲙ̅ ⲡ ⲟⲩⲁ̅ ⲡ ⲟⲩⲁ̅ · ⲕⲁⲧⲁ ⲛⲉϥ ϩⲃⲏⲩⲉ · Ⲡ ⲉ ⲛⲧ ⲁ ϥ ⲕⲱ̅ ϩⲣⲁⲓ̅ ϩⲛ̅ ⲧⲁ ⲯⲩⲭⲏ̅ · ⲉ ⲧⲙ̅ ⲕⲁ ⲗⲁⲁⲩ ⲛⲁ ⲓ̅ · ⲛ̅ⲥⲁⲃⲗ̅ⲗⲁ ⲕ ⲙⲁⲩⲁⲁ ⲕ` ⲡ ϫⲟⲉⲓⲥ · Ⲟⲩ` ⲅⲁⲣ ⲡ ⲉ ϯ ⲛⲁ ϩⲉ` ⲉⲣⲟ ϥ ⲉ ϥ ⲥⲱⲧⲡ̅ · ⲉ ϥ ⲧⲃ̅ⲃⲏⲩ ⲉ ϩⲟⲩⲟ` ⲉⲣⲟ ⲕ · Ⲧⲉⲛⲟⲩ ⲇⲉ` ⲁ ⲓ ϩⲉ` ⲉⲣⲟ ⲕ · ⲁⲩⲱ̅ ⲁ ⲓ̅ ϫⲱⲕ ⲉⲃⲟⲗ ⲛ̅ ⲧ ⲟⲓⲕⲟⲛⲟⲙⲓⲁ` ⲛ̅ⲧ ⲁ ⲕ ⲧⲁⲛϩⲟⲩⲧ` ⲉⲣⲟ ⲥ · Ⲁⲁ ⲧ` ⲟⲩⲛ` ⲛ ⲙ̅ⲡϣⲁ` ⲉ ⲧⲣⲉ ⲕ ϯ ⲉⲙⲧⲟⲛ ⲛⲁ ⲓ ϩⲛ̅ ⲧⲉⲕ ⲁⲛⲁⲡⲁⲩⲥⲓⲥ` ⲉⲧ ⲟⲩⲁⲁⲃ · ⲛ ⲅ̅ ⲭⲁⲣⲓⲍⲉ ⲛⲁ ⲓ̅ ⲛ̅ ⲧ ⲙⲛ̅ⲧ̅ ⲧⲉⲗⲓⲟⲥ` ⲉⲧ ⲛ̅ϩⲏⲧ ⲕ̅ · ⲉⲧⲉ ⲧ ⲙⲛ̅ⲧ̅ ⲁⲧ ⲛⲟⲃⲉ` ⲧⲉ · ⲙⲛ̅ ⲡ ⲟⲩϫⲁⲓ̅ ⲛ ⲁⲧ ϣⲁϫⲉ` ⲉⲣⲟ ϥ · ⲁⲩⲱ̅ ⲛ ⲁⲧ ϩⲉⲧϩⲱⲧ ϥ̅ · ⲁⲩⲱ̅ ⲛ ⲁⲧ ⲧⲁϩⲟ ϥ · ⲉ ⲓ ⲛⲏⲩ` ϣⲁⲣⲟ ⲕ ⲡⲁ ϫⲟⲉⲓⲥ` ⲓ̅ⲥ̅ ⲡⲉ ⲭ̅ⲥ̅ · ⲙⲁⲣⲉ ϥ ϩⲣⲟⲕ` ⲛ̅ϭⲓ ⲡ ⲕⲱϩⲧ̅ · ⲛ̅ⲧⲉ ⲡ ⲕⲁⲕⲉ` ⲁⲛⲁⲭⲱⲣⲉⲓ ⲛⲁ ϥ · ⲛ̅ⲧⲉ ⲡⲉ ⲭⲁⲱⲥ` ⲣ̅ ϭⲱⲃ · ⲛ̅ⲧⲉ ⲧⲉ ϩⲣⲱ` ⲛ̅ ⲥⲁⲧⲉ` ϣⲱⲡⲉ` ⲛ ⲁⲧ ϭⲟⲙ · ⲛ̅ⲧⲉ ⲧ ⲅⲉϩⲉⲛⲛⲁ` ⲱ̅ϣⲙ̅ · ⲁⲩⲱ̅ ⲛ̅ ⲥⲉ ⲟⲩⲁϩ ⲟⲩ ⲛ̅ⲥⲱ ⲓ̅ ⲛ̅ϭⲓ ⲛ ⲁⲅⲅⲉⲗⲟⲥ ⲉⲧ ⲟⲩⲁⲁⲃ · ⲛ̅ⲧⲉ ⲛ̅ ⲇⲁⲓ̅ⲙⲟⲛⲓⲟⲛ` ⲣ̅ ϩⲟⲧⲉ · Ⲛ ⲥⲉ ⲟⲩⲱ̅ϣ ϥ̅ ⲛ̅ϭⲓ ⲛ ⲁⲣⲭⲱⲛ · ⲛ̅ⲧⲉ ⲛ̅ ⲇⲩⲛⲁⲙⲓⲥ ⲙ̅ ⲡ ⲕⲁⲕⲉ ⲁⲛⲁⲭⲱⲣⲉⲓ ⲛⲁ ⲩ ⲛ̅ ⲥⲉ ϩⲉ` ⲉ ⲡ ⲉⲥⲏⲧ Ⲛ̅ⲧⲉ ⲛ̅ ⲧⲟⲡⲟⲥ` ⲉⲧ ϩⲓ ⲟⲩⲛⲁⲙ ⲁϩⲉ ⲣⲁⲧ ⲟⲩ · Ⲙⲁⲣⲉ ⲡ ⲇⲓⲁⲃⲟⲗⲟⲥ ϫⲓ ϣⲓⲡⲉ` · ⲛ̅ ⲥⲉ ⲥⲱⲃⲉ` ⲛ̅ⲥⲁ ⲡ ⲥⲁⲧⲁⲛⲁⲥ · ⲙⲁⲢⲉ ⲡⲉϥ ϭⲱⲛⲧ̅ ⲱ̅ϣⲙ̅ · ⲛ̅ⲧⲉ ⲧⲉϥ ⲙⲁⲛⲓⲁ` ϩⲣⲟⲕ ⲙ̅ⲙⲟ ⲥ · Ⲙⲁⲣⲉ ⲡⲉϥ ⲧⲁⲓ̅ⲟ ϫⲓ ϣⲓⲡⲉ · ⲛ̅ⲧⲉ ⲧⲉϥ ⲟⲣⲅⲏ` ⲟⲩⲱ̅ϣ ϥ̅ · ⲙⲁⲣ ⲟⲩ ⲥⲉⲕ` ⲛⲉϥ ϣⲏⲣⲉ ⲉ ⲡ ⲉⲥⲏⲧ ⲛ̅ ⲥⲉ ⲡⲉⲣⲕ̅ ⲧⲉⲩ ⲛⲟⲩⲛⲉ ⲧⲏⲣ ⲥ̅ · Ⲙⲁ` ⲛⲁ ⲓ̅ ⲛ̅ ⲧ ⲉⲝⲟⲩⲥⲓⲁ` ⲉ ⲧⲣ ⲁ ⲙⲟⲟϣⲉ · ⲁⲩⲱ̅ ⲛ̅ ⲧⲁ ϫⲉⲕ` ⲧⲁ ϩⲓⲏ̅ ⲉⲃⲟⲗ ⲁϫⲛ̅ ϩⲓⲥⲉ ϩⲓ ϣⲧⲟⲣⲧⲣ̅ · ⲉ ⲓ ⲛⲏⲩ ϣⲁⲣⲟ ⲕ ⲡⲁ ϫⲟⲉⲓⲥ ϫⲉⲕⲁⲥ` ⲉⲓⲉ ϫⲓ ⲛ̅ ⲛ ⲁⲅⲁⲑⲟⲛ` ⲛ̅ ⲛ ⲉ ⲛ ⲧ ⲁ ⲩ ⲱ̅ⲛϩ̅ · ϩⲛ̅ ⲟⲩⲟⲡ · Ⲛ ⲁⲓ̅ ⲇⲉ` ⲛⲧⲉⲣⲉ ϥ ϫⲟⲟ ⲩ · ⲛ̅ϭⲓ ⲓ̅ⲱϩⲁⲛⲛⲏⲥ ⲡ ⲑⲉⲟ ⲗⲟⲅⲟⲥ · ⲉ ϥ ϭⲱϣⲧ̅ ⲉ ⲙ ⲙⲁ` ⲛ̅ ϣⲁ` ⲉ ϥ ϯ ⲉⲟⲟⲩ ⲙ̅ ⲡ ⲛⲟⲩⲧⲉ · Ⲉ ⲁ ϥ ⲡⲉⲣϣ̅ ⲛⲉϥ ϭⲓϫ ⲟⲛ` ⲉⲃⲟⲗ ⲁ ϥ ϣⲗⲏⲗ · ⲉ ϥ ϫⲱ ⲙ̅ⲙⲟ ⲥ · ϫⲉ Ⲛ̅ⲧⲟⲕ` ⲕ ϣⲟⲟⲡ ⲛⲙ̅ⲙⲁ ⲓ · ⲡⲁ ϫⲟⲉⲓⲥ ⲓ̅ⲥ̅ ⲡⲉ ⲭ̅ⲥ̅ · Ⲁⲩⲱ̅ ⲛ̅ ⲧⲉ ⲩⲛⲟⲩ ⲁ ϥ ϥⲟϭ ϥ̅ ⲉ ⲡ ⲉⲥⲏⲧ` ⲉ ⲡ ϣⲓⲕ ⲛ̅ⲧ ⲁ ⲩ ϣⲁⲕⲧ ϥ̅ · ⲡ ⲙⲁ` ⲉⲧⲉ ⲛⲉϥ ϩⲟⲓⲧⲉ ⲡⲟⲣϣ̅ ⲛ̅ϩⲏⲧ ϥ̅ · ⲁⲩⲱ̅ ⲛ̅ⲧⲉⲣⲉ ϥ ϫⲟⲟ ⲥ ⲛⲁ ⲩ ϫⲉ ϯ ⲣⲏⲛⲏ` ⲁⲩⲱ ⲧⲉ ⲭⲁⲣⲓⲥ · ⲁ ϥ ⲕⲁ` ⲛⲉ ⲥⲛⲏⲩ ⲉⲃⲟⲗ · ⲁ ⲩ ⲃⲱⲕ Ⲁ ⲩ ⲉⲓ̅ ⲉⲃⲟⲗ ⲙ̅ ⲡⲉϥ ⲣⲁⲥⲧⲉ · ⲛ̅ⲧⲟϥ ⲙⲉⲛ` ⲙ̅ⲡ ⲟⲩ ϩⲉ` ⲉⲣⲟ ϥ · ⲁⲗⲗⲁ ⲁ ⲩ ϩⲉ` ⲉ ⲡⲉϥ ⲥⲁⲛⲇⲁⲗⲓⲟⲛ · ⲙⲛ̅ ⲟⲩ ⲕⲁϩ ⲛ̅ ⲃⲣ̅ⲣⲉ ϩⲣⲁⲓ̅ ϩⲙ̅ ⲡ ⲙⲁ ⲛ̅ⲧ ⲁ ϥ ⲃⲱⲕ ⲉ ⲡ ⲉⲥⲏⲧ ⲉⲣⲟ ϥ · Ⲁ ⲩ ⲣ̅ ⲡ ⲙⲉⲉⲩⲉ ⲗⲟⲓⲡⲟⲛ ⲙ̅ ⲡ ϣⲁϫⲉ · ⲛ̅ⲧ ⲁ ⲡ ϫⲟⲉⲓⲥ ϫⲟⲟ ϥ ⲙ̅ ⲡⲉⲧⲣⲟⲥ ϫⲉ ⲉⲓϣⲁⲛ ⲟⲩⲱϣ ⲉ ⲧⲣⲉ ϥ ϭⲱ̅ ϣⲁⲛ ϯ ⲉⲓ̅ · ⲛ̅ⲧⲕ̅ ⲛⲓⲙ` ⲛ̅ⲧⲟⲕ ⲟⲩⲁϩ ⲕ̅ ⲛ̅ⲥⲱ ⲓ̈ · Ⲁⲩⲱ̅ ⲁ ⲩ ϯ ⲉⲟⲟⲩ ⲙ̅ ⲡ ϫⲟⲉⲓⲥ` ⲓ̅ⲥ̅ ⲡⲉ ⲭ̅ⲥ̅ · ⲉϫⲛ̅ ⲧⲉ ϣⲡⲏⲣⲉ ⲛ̅ⲧ ⲁ ⲥ ϣⲱⲡⲉ` ⲙ̅ ⲡ ⲙⲁⲕⲁⲣⲓⲟⲥ ⲛ ⲁⲡⲟⲥⲧⲟⲗⲟⲥ · ⲁⲩⲱ ⲛ ⲉⲩⲁⲅⲅⲉⲗⲓⲥⲧⲏⲥ · ⲁⲩⲱ̅ ⲡ ⲑⲉⲟ ⲗⲟⲅⲟⲥ · ⲁⲩⲱ̅ ⲡ ⲡⲁⲣⲑⲉⲛⲟⲥ` ⲉⲧ ⲟⲩⲁⲁⲃ · ⲡ ϩⲁⲅⲓⲟⲥ` ⲓ̅ⲱϩⲁⲛⲛⲏⲥ · ⲡ ⲙⲉⲣⲓⲧ` ⲙ̅ ⲡⲉ ⲭ̅ⲥ̅ ⲓ̅ⲥ̅ ⲡⲉⲛ ϫⲟⲉⲓⲥ · ⲁⲩⲱ ⲡⲉⲛ ⲛⲟⲩⲧⲉ · ⲁⲩⲱ ⲡⲉⲛ ⲥⲱⲧⲏⲣ · Ⲡⲁⲓ̅ ⲉⲣⲉ ⲉⲟⲟⲩ ⲛⲓⲙ ⲡⲣⲉⲡⲉⲓ̅ ⲙ̅ ⲡ ⲉⲓⲱⲧ ⲛⲙ̅ⲙⲁ ϥ · ⲙⲛ̅ ⲡⲉ ⲡⲛ̅ⲁ̅ ⲉⲧ ⲟⲩⲁⲁⲃ · ⲛ̅ ⲣⲉϥ ⲧⲁⲛϩⲟ` ⲙ̅ ⲡ ⲧⲏⲣ ϥ̅ · ⲁⲩⲱ̅ ⲛ̅ ϩⲟⲙⲟⲟⲩⲥⲓⲟⲛ · ⲧⲉⲛⲟⲩ · ⲁⲩⲱ̅ ⲛ̅ ⲟⲩⲟ̅ⲉⲓϣ ⲛⲓⲙ · ϣⲁ ⲛ ⲁⲓⲱⲛ ⲧⲏⲣ ⲟⲩ` ⲛ̅ ⲛ ⲁⲓ̅ⲱⲛ` ϩⲁⲙⲏⲛ :—
